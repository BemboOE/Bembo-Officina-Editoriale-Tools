<root xmlns:aid="http://ns.adobe.com/AdobeInDesign/4.0/" xmlns:aid5="http://ns.adobe.com/AdobeInDesign/5.0/"><h1 aid:pstyle="h1">Progettare contaminazioni: La ricerca in design come <em aid:cstyle="corsivo">trait d’union</em> tra le discipline applicate alla cura dell’uomo</h1>
<code aid:pstyle="autore e affiliazione">Francesca Toso
dottore di ricerca in Scienze del design, XXX ciclo
ftoso@iuav.it
Università Iuav di Venezia</code>
<code aid:pstyle="autore e affiliazione">Martina Frausin
dottoranda in Scienze del design, XXXIV ciclo
mfrausin@iuav.it
Università Iuav di Venezia</code>
<p aid:pstyle="testo, primo paragrafo">
“Sconfinare” per il designer ricercatore significa sviluppare la capacità esplorativa verso altre discipline, sintetizzandole nel progetto orientato alla persona. Sulla base dei modelli di innovazione promossi dalle *policies* europee, in particolare il concetto di tripla elica, e la rilettura dei volti dell’innovazione proposti da Tom Kelley, in questo paper ci interroghiamo, nel nostro ruolo di ricercatrici specializzate in design medicale, su come l’interdisciplinarità e il rapporto con attori non-accademici si siano rivelati fondamentali per lo sviluppo della nostra figura professionale. Il rapporto tra design, biologia e riabilitazione sensomotoria diventa terreno di confronto dove esplicitare la necessità di cooperazione interdisciplinare nella progettazione di concept e prodotti medicali.</p>
<p aid:pstyle="keywords">ricerca sul campo, interdisciplinarità, ricerca applicata</p>
<p aid:pstyle="testo, primo paragrafo">I paragrafi 1 e 3 sono frutto del lavoro di entrambe le autrici. Il paragrafo 2.1 è di Martina Frausin; il paragrafo 2.2 è di Francesca Toso.</p>
<h2 aid:pstyle="h2">1. Introduzione</h2>
<p aid:pstyle="testo, primo paragrafo">Parlare di innovazione, oggi, significa trattare la interdisciplinarità come modus operandi per affrontare la complessità delle tematiche sociali e progettuali contemporanee, valutando l’impatto dell’evoluzione tecnologica e delle sue ricadute sulle industrie globali.
Se dal punto di vista economico si può affrontare l’innovazione come costruzione sociale, ovvero come “processo organizzato frutto dell’interazione tra agenti politici, economici e accademici” (Russo, 2011, p. 16), è altrettanto necessario che le politiche istituzionali operino per favorire la creazione di reti e sistemi innovativi – tanto più considerate le trasformazioni sistemiche quali la globalizzazione, il passaggio a sistemi produttivi post-fordisti e l’accelerazione del progresso tecnologico.
Il modello della tripla elica, proposto agli inizi degli anni duemila, sintetizza le interazioni che determinano il progresso tecnologico in tre stadi evolutivi: il primo stadio vede governo, imprese e università operare separatamente ma in maniera coordinata; il secondo stadio vede emergere interscambi e attività di cooperazione inter-istituzionale; il terzo stadio ne traduce le relazioni strutturate in processi co-evolutivi che favoriscono un trasferimento tecnologico di tipo fluido e diffuso.
A incentivare la proliferazione di dinamiche di innovazione e trasferimento sulla base di un’economia della conoscenza, le istituzioni europee hanno definito la strategia di Lisbona (Lisbon strategy in short, n.d.) [<sup>1]</sup> come guida per le attività comunitarie fino al 2010, rinnovata in forma evoluta nel progetto Horizon 2020 (What is Horizon 2020?, n.d.) [<sup>2]</sup> e di prossima implementazione come Horizon Europe 2021-2027 (Horizon Europe: The next research, n.d.) [<sup>3].</sup>
Nel palco mobile e affollato delle politiche d’innovazione e trasferimento tecnologico, è importante definire il ruolo che il designer si trova a dover reclamare e ricoprire in termini di contributo alla ricerca accademica, sia essa di base o applicata; in termini di innovazione di prodotto o di processo in campo industriale; in termini di facilitatore nella costruzione di policies.
Tra i settori più sensibili all’intersezione tra competenze interdisciplinari sono esemplari la biomedicina, la domotica e la meccatronica. Tanto la partnership tra organizzazioni esterne, quanto la capacità di sintetizzare le conoscenze in modelli che uniscono approfondimenti tecnici a collegamenti trasversali (la cosiddetta <em aid:cstyle="corsivo">t-shaped knowledge</em>), permettono l’introduzione e la valorizzazione della figura del designer come carattere innovatore e facilitatore nello scambio di conoscenze per il trasferimento tecnologico e l’innovazione di prodotto, sistema, servizio. 
Le esperienze riportate di seguito come casi studio non analizzano il rapporto tra design e logiche d’impresa bensì fungono da base di riflessione sull’introduzione del design nel contesto della ricerca orientata al prodotto. Non si tratta infatti di un approccio a dinamiche manageriali volte a gestire il processo per rinnovarlo, in un’ottica design-driven, piuttosto si individuano le necessità degli utenti come chiave di sviluppo per la definizione di linee di ricerca progettuale sostenute da evidenze (<em aid:cstyle="corsivo">evidence-based design</em>) usando come terreno di indagine la commistione tra ricerca teorica e ricerca applicata.
In questa chiave di lettura abbiamo trovato ancora attuale la proposta dei dieci ruoli-chiave identificati da Tom Kelley sulla base dell’esperienza IDEO [<sup>4]</sup> nel mondo dell’innovazione in ambito aziendale (Kelley, 2006). La suddivisione in categorie relative all’apprendimento, all’organizzazione e alla costruzione è secondo noi coerente con l’evoluzione delle politiche di ricerca europea, per cui è stato naturale associare alcuni dei ruoli proposti da Kelley alle attività con le quali ci siamo confrontate. In particolare i ruoli dello sperimentatore, dell’impollinatore trasversale, dell’ostacolista e del collaboratore (fig. 1) sono quelli che più calzano le esperienze di ricerca applicata citate nei prossimi paragrafi.</p>
<h2 aid:pstyle="h2">2. Casi studio</h2>
<p aid:pstyle="testo, primo paragrafo">Nei successivi paragrafi – il primo di Martina Frausin, il secondo di Francesca Toso – rendiamo conto di come i ruoli dello sperimentatore, dell&#x27;impollinatore trasversale, dell&#x27;ostacolista e del collaboratore, identificati da Kelley, abbiano preso forma nelle relative esperienze di ricerca. </p>
<h3 aid:pstyle="h3">2.1 Il design per la diagnostica</h3>
<p aid:pstyle="testo, primo paragrafo">Design e biologia sono due discipline che si fatica ad associare in maniera diretta, caratterizzate da metodologie, strumenti di lavoro e di ricerca molto diversi fra loro, capitanate da figure professionali differenti nei modi e nei linguaggi. La tesi di laurea magistrale è stata un’occasione per sperimentare il loro avvicinamento, entrando nell’ambito aziendale grazie a un tirocinio curriculare svolto durante la fase preliminare della ricerca. L’azienda era una startup [<sup>5]</sup> attiva in campo biomedico nel settore delle patologie legate alle malattie sessualmente trasmissibili, e l’esperienza di tirocinio era della durata di sei mesi, prolungata a nove per poter concludere il progetto.
In quell’occasione la figura del designer è entrata in stretto contatto con quella del ricercatore biomedico, trovandosi obbligato ad allargare i confini della propria disciplina per ampliare le sue conoscenze ed essere capace di assimilare quante più nozioni possibili per poter svolgere il proprio lavoro. Il ricercatore biomedico è per formazione fedele al rigore del dato, al calcolo teoretico. La figura del ricercatore in design invece fatica a inserirsi nell’ambiente scientifico, dove bozze progettuali e schizzi sono apprezzati con condiscendenza piuttosto che per reale riconoscimento, sebbene siano strumenti imprescindibili per l’avvio del progetto. Tuttavia, la curiosità personale della progettista, unita alla presa di coscienza delle opportunità progettuali, ha dato inizio a uno scambio di opinioni, conoscenze ed esperienze che hanno portato al raggiungimento del risultato atteso. Toccando con mano gli strumenti tecnici propri del campo biomedico e venendo a conoscenza delle ricerche e delle scoperte scientifiche legate all’azienda, è emersa la volontà di rispondere alla necessità di tradurre questi risultati in strumenti utili e utilizzabili dall’uomo. Aver portato il lavoro dei ricercatori all’esterno del laboratorio, al di fuori dei loro confini sicuri, ha suscitato entusiasmo e curiosità da parte dell’intero gruppo di ricerca. 
Il risultato si è concretizzato nel progetto di un dispositivo per la diagnosi precoce del Papilloma virus umano (HPV): la designer è riuscita a tradurre, in un prodotto, le invenzioni scientifiche dell’azienda, rendendo concreto e tangibile ciò che fino a poco prima era rimasto confinato all’interno delle mura del laboratorio. Ed è stato proprio grazie al dialogo tra discipline e figure professionali lontane che è scaturita l’idea progettuale. 
L’esperienza dimostra quanto sostenuto dall’economista Joseph Schumpeter (citato in Russo, 2011): l’invenzione, che è frutto del laboratorio scientifico, può e deve essere tradotta in innovazione radicale, uscendo dal “bunker” e coinvolgendo le imprese, le organizzazioni, l’aggregato sociale e il territorio. 
La forte spinta all’innovazione, presente in tutti i settori della ricerca, apre la possibilità ai designer di tradurre le sperimentazioni in prodotti, servizi e sistemi in grado di apportare dei miglioramenti nella qualità della vita; comprendendo il linguaggio di discipline in passato considerate esterne al proprio ambito, è possibile infatti “sconfinare” e allargare i campi del progetto contribuendo al percorso di innovazione. 
Per usare le vesti definite da Kelley (2006), il ruolo della progettista in questa esperienza oscilla ripetutamente tra l’impollinatore trasversale e il collaboratore. Indagava cioè in campi estranei alla sua materia e allo stesso tempo tentava di costruire ponti che potessero incentivare scambi multidisciplinari. La ricchezza di queste figure risiede nell’attitudine a esplorare settori diversi dai propri e nella capacità di trasferire le intuizioni e le scoperte fatte, adattandole alle esigenze della sua materia. Gli impollinatori sono infatti “capaci di creare qualcosa di nuovo e migliore attraverso l’inattesa giustapposizione di idee e concetti apparentemente non correlati” (Kelley, 2006, p. 67) mentre i collaboratori sono coloro che, varcando i confini organizzativi, gettano ponti tra gruppi eterogenei. Possiamo quindi immaginare un team di ricerca interdisciplinare in cui i ruoli si fondono e si rinnovano di continuo allo scopo unico di fare innovazione, e l’innovazione radicale si può raggiungere solo con lo scambio continuo di conoscenze diverse che permettono di gestire la complessità dello scenario attuale.</p>
<h3 aid:pstyle="h3">2.2. Il design per la riabilitazione sensomotoria</h3>
<p aid:pstyle="testo, primo paragrafo">L’impatto che gli oggetti e gli ambienti progettati possono avere sull’essere umano è diventato negli ultimi anni oggetto di studio e interesse da parte delle neuroscienze e del design, soprattutto in termini di creazione di connessioni neurali a livello cerebrale e quindi di induzione di comportamenti e abitudini. Dal punto di vista progettuale, questo determina la responsabilità del designer nella costruzione di ambienti e sistemi di interazione, avendo particolare attenzione, in fase di progettazione, per l’impatto emotivo che essi possono avere rispetto ai momenti delicati della vita, quali possono essere quelli in cui ci si trova a dover vivere la realtà ospedaliera.
All’interno del mio percorso dottorale presso l’Università Iuav di Venezia, ho affrontato la progettazione di dispositivi tecnologici per la riabilitazione a seguito di ictus con particolare attenzione alle fasi di ricovero in ambiente ospedaliero. È possibile migliorare l’esperienza di riabilitazione per il paziente e per gli operatori, aumentandone l’efficacia e la piacevolezza attraverso il design degli strumenti e delle interfacce?
L’attività di ricerca è stata condotta sul campo, con un’osservazione di dieci mesi all’interno della Stroke Unit della Clinica neurologica dell’ospedale Cattinara di Trieste. Seguendo principalmente un metodo di ricerca etnografico (Iphofen) [<sup>6],</sup> sono state condotte osservazioni finalizzate all’individuazione di criticità risolvibili attraverso interventi progettuali e alla verifica di ipotesi relative a sistemi di prodotti da poter sviluppare per lo specifico ambiente. A partire da una fase di osservazione partecipata, volta alla raccolta di dati rispetto all’ambiente e alle interazioni, sono state identificate le figure principali e le relazioni che intercorrono tra i diversi ruoli, riportati in termini di figure-chiave raccolte poi all’interno di una <em aid:cstyle="corsivo">patient journey</em> e verificate rispetto al percorso diagnostico terapeutico assistenziale (“Percorso assistenziale”, 2015) [<sup>7]</sup> applicato a livello regionale. La seconda fase di osservazione ha portato a un focus progressivo sulla riabilitazione del paziente, in particolare rispetto agli arti inferiori, e a una fase di sviluppo del concept. Sono state condotte delle interviste anonime che hanno permesso di implementare la raccolta dei dati relativi all’osservazione dell’ambiente e di entrare in dettaglio sulle difficoltà rispetto all’interazione con i materiali e gli ambienti ospedalieri, sfociando poi in un dialogo orientato rispetto a schizzi e ipotesi progettuali.
Il risultato dell’osservazione è sfociato nel concept di un sistema che sfrutta l’implementazione tecnologica applicata a sistemi e metodiche terapeutiche consolidate, rispetto alle quali è stata effettuata un’operazione di trasferimento tecnologico: dal paradigma iniziale, la piattaforma per il controllo del carico messa a punto da Carlo Perfetti, è stata effettuata un’operazione di adattamento rispetto al paziente in posizione distesa, per il quale il ruolo della gravità è stato compensato dalla tecnologia, che costituisce l’elemento robotico del sistema.
Nello svolgimento della ricerca e durante l’implementazione del progetto, è stata fondamentale l’integrazione delle indicazioni riportate nei protocolli e nei manuali operativi (conoscenza codificata) con le conoscenze tacite proprie del personale: la base teorica è stata completata con l’esperienza quotidiana, in funzione di una maggiore comprensione dei problemi reali.
Riportando il ruolo del designer rispetto ai personaggi identificati da Kelley, l’impollinatore trasversale e lo sperimentatore sono le figure che rappresentano maggiormente l’impatto sulla fase di ricerca e sviluppo relativa a dispositivi medicali, soprattutto nel caso in cui l’oggetto della progettazione affronta ambienti o attività specifiche, come nel caso della riabilitazione degli arti inferiori nel paziente allettato a seguito di ictus, per le quali non esistono soluzioni formali consolidate.</p>
<h2 aid:pstyle="h2">3. Conclusioni</h2>
<p aid:pstyle="testo, primo paragrafo">Le esperienze di ricerca applicata riportate nei paragrafi precedenti sono strettamente riconducibili al modello della tripla elica in quanto entrano in stretto contatto il mondo accademico, le imprese e gli enti pubblici. Nel primo caso infatti, si tratta di un’attività di ricerca e sviluppo di un prodotto biomedicale a partire dal know-how aziendale, unita all’esperienza sul campo; la seconda invece riporta l’attività di ricerca svolta all’interno di un contesto ospedaliero, quindi un ente pubblico. In entrambi i casi quello che si va a creare è una “rete del valore” (Bertola &amp; Manzini, 2004, p. 20) in cui i contributi si districano a livello multidisciplinare in funzione di una progettazione dove il design diventa “strumento di investigazione della realtà con potenzialità operative più ampie di quelle tradizionalmente consolidate nella pratica” (Bertola &amp; Manzini, 2004, p. 38).
Nei casi studio proposti, il ragionamento sullo sviluppo di prodotti medicali è stato valorizzato dalla considerazione delle interazioni che gli utenti finali, siano essi pazienti, personale medico, personale ospedaliero o assistenti non specializzati, devono avere con i dispositivi, e dall’impatto che questi hanno rispetto agli ambienti d’uso e alla percezione del beneficio conseguente all’utilizzo degli stessi. Questi sono infatti fattori fondamentali per la progettazione di sistemi integrati. Oltre alla garanzia di usabilità, diventa necessario progettare considerando lo stato di progresso tecnologico e quindi l’applicazione di sistemi che permettano la riduzione dei costi di produzione e l’aumento delle prestazioni dei mezzi stessi, senza che i risultati costituiscano elementi rischiosi per la persona o dannosi per l’ambiente, in alcuna fase del loro ciclo di vita. 
La totalità delle questioni citate richiede al designer quella flessibilità che permette di connettere saperi diversi e di sviluppare tematiche ad ampio raggio (Germak et al., 2008). Quando la ricerca si amplia e diventa collettiva viene condivisa con altri attori e il designer lavora in collaborazione con altre competenze, assumendo il ruolo di “facilitatore di processo” che “fa succedere eventi orientati ad un risultato” (Bertola &amp; Manzini, 2004, p. 22). Esplorare e sconfinare quindi, per indagare terreni sconosciuti ed essere capaci di affrontare ambiti di ricerca di complessità diversa. La figura del designer può essere vista come “catalizzatore di contenuti e sintetizzatore di effetti”, esso infatti è adatto a favorire “la relazione tra teoria e prassi, tra possibile e realizzabile” (Germak et al., 2008, p. 23).
La consapevolezza della necessità di affrontare le questioni complesse proposte e presentate dalla società odierna attraverso un’ottica interdisciplinare e il coinvolgimento di professionisti di aree apparentemente lontane, è un dato condiviso. Se la trasversalità delle metodologie, applicate spesso in ambiti diversi da quelli in cui nascono, è oggetto di ricerca e sviluppo a livello internazionale, la figura del designer è spesso ancora associata alla finitura estetica e a un coinvolgimento marginale nei processi di innovazione di prodotto. A livello accademico è sollecitata la sua partecipazione sin dall’inizio dei processi, quindi dalle fasi di osservazione, ricerca, e sviluppo di concept progettuali, tuttavia a livello di integrazione processuale in termini aziendali non è immediato compiere il salto che permette al concept di diventare prodotto, e il coinvolgimento del progettista viene ridotto all’ottimizzazione della comunicazione, alla costruzione di schede tecniche e all’adattamento rispetto a materiali già presenti in azienda. È possibile invece vedere il design come medium tra l’uomo, la scienza e la tecnologia (Langella, 2012), deve perciò fare da tramite tra le grandi innovazioni, le ricerche tecnologiche e scientifiche, e la sfera umana, senza dimenticare la sua missione sociale.</p>
<figure>
    <Image href="File:///images/03_01.jpg"></Image><p aid:pstyle="figcaption"></p>
    <figcaption>fig. 1. Illustrazione delle figure IDEO citate nel paper. (© M. Frausin)</figcaption>
</figure>
<p aid:pstyle="testo, primo paragrafo">[<sup>1]:</sup> https://portal.cor.europa.eu/europe2020/Profiles/Pages/TheLisbonStrategyinshort.aspx ultimo accesso 21/07/2019 h17.33
[<sup>2]:</sup> https://ec.europa.eu/programmes/horizon2020/what-horizon-2020 ultimo accesso 21/07/2019 h 17:33
[<sup>3]:</sup> https://ec.europa.eu/info/designing-next-research-and-innovation-framework-programme/what-shapes-next-framework-programme_en ultimo accesso 21/07/2019 h 17:33
[<sup>4]:</sup> società di progettazione e consulenza riconosciuta a livello internazionale per il contributo nell’ambito dello Human-Centered Design, https://www.ideo.com/about ultima visualizzazione 21/07/2019
[<sup>5]:</sup> Ulisse Biomed srl - Area Science Park di Trieste
[<sup>6]:</sup> http://ec.europa.eu/research/participants/data/ref/h2020/other/hi/ethics-guide-ethnog-anthrop_en.pdf ultimo accesso 17/07/2019 h09.30
[<sup>7]:</sup> https://www.regione.fvg.it/rafvg/export/sites/default/RAFVG/salute-sociale/sistema-sociale-sanitario/FOGLIA38/allegati/21082015_PDTA_ictus_2015_allegato_al_decreto.pdf ultimo accesso 17/07/2019 h09.30</p>

<h2 aid:pstyle="titolo (bibliografia)">Bibliografia</h2>
<voce aid:pstyle='voce (bibliografia)'>Bertola, P., &amp; Manzini, E. (Eds.). (2004). <em aid:cstyle='corsivo'>Design multiverso. Appunti di fenomenologia del design</em>. POLI.design</voce>
<voce aid:pstyle='voce (bibliografia)'>European Commission. (n.d.). <em aid:cstyle='corsivo'>Horizon Europe: The next research and innovation framework programme</em>. Retrieved July 21, 2019, from https://ec.europa.eu/info/designing-next-research-and-innovation-framework-programme/what-shapes-next-framework-programme_en</voce>
<voce aid:pstyle='voce (bibliografia)'>European Commission. (n.d.). <em aid:cstyle='corsivo'>What is Horizon 2020?</em>. Retrieved July 21, 2019, from https://ec.europa.eu/programmes/horizon2020/what-horizon-2020</voce>
<voce aid:pstyle='voce (bibliografia)'>European Committee of Regions. (n.d.). <em aid:cstyle='corsivo'>The Lisbon Strategy in short</em>. Retrieved July 21, 2019, from https://portal.cor.europa.eu/europe2020/Profiles/Pages/TheLisbonStrategyinshort.aspx</voce>
<voce aid:pstyle='voce (bibliografia)'>Germak, C., Celaschi, F., &amp; Bistagnino, L. (2008). <em aid:cstyle='corsivo'>Uomo al centro del progetto, design per un nuovo umanesimo. Man at the centre of the project, Design for a new humanism</em>. Umberto Allemandi &amp; C.</voce>
<voce aid:pstyle='voce (bibliografia)'>Iphofen, R. (n.d.). <em aid:cstyle='corsivo'>Research ethics in ethnography/anthropology</em>. Retrieved July 21, 2019, from https://ec.europa.eu/research/participants/data/ref/h2020/other/hi/ethics-guide-ethnog-anthrop_en.pdf</voce>
<voce aid:pstyle='voce (bibliografia)'>Kelley, T., &amp; Littman, J. (2006). <em aid:cstyle='corsivo'>I dieci volti dell&#39;innovazione</em> (F. Guaraldo, Trans.). Sperling &amp; Kupfer</voce>
<voce aid:pstyle='voce (bibliografia)'>Ranzo, P., &amp; Langella, C. (2012). <em aid:cstyle='corsivo'>Design intersections: il pensiero progettuale intermedio</em>. https://iris.unicampania.it/handle/11591/322151</voce>
<voce aid:pstyle='voce (bibliografia)'>Regione Autonoma Friuli Venezia Giulia. (2015). <em aid:cstyle='corsivo'>Percorso assistenziale per la presa in carico del paziente con ictus cerebrale</em>. Retrieved July 21, 2019, from https://www.regione.fvg.it/rafvg/export/sites/default/RAFVG/salute-sociale/sistema-sociale-sanitario/FOGLIA38/allegati/21082015PDTAictus2015allegatoaldecreto.pdf</voce>
<voce aid:pstyle='voce (bibliografia)'>Russo, A. (2011). <em aid:cstyle='corsivo'>Politiche pubbliche e innovazione tecnologica. Il caso dell&#39;Area Scienze Park e del Vega</em>. Carocci. https://books.google.it/books?id=0KZkYgEACAAJ</voce>
</root>