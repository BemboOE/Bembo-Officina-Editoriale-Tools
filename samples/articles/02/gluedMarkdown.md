# Scrivere “il maschile” tra l’accademia e la mostra di moda: Una riflessione sull’incontro tra ricerca scientifica, archivio vivo e fashion curating

<!-- autori -->
```
Marta Franceschini
dottoranda in Scienze del design, XXXIII ciclo
mfranceschini@iuav.it
Università Iuav di Venezia
```

<!-- abstract -->
<p class='abstract'>
Il contributo rilegge la mia esperienza di ricerca e supporto alla curatela per la mostra *Il Maschile: Mente androgina, corpo eclettico*, a cura di Maria Luisa Frisa (Gucci Garden Galleria, Firenze, da gennaio 2019). Il testo ripercorre il percorso di ricerca e lo valuta criticamente, cercando di rispondere ad alcune domande legate alla natura multiforme della ricerca di matrice accademica: quali sono le metodologie utilizzate, e come queste si adattano al dialogo con professionalità diverse e al contesto espositivo? In che posizione si pone il ricercatore rispetto agli attori con cui si relaziona e confronta? Può una mostra essere considerata una modalità espressiva – un tipo di scrittura – accettabile, comprensibile e valutabile dall’accademia?
</p>

<!-- keywords -->
<p class='keywords'>
scritture, mostra, fashion curating, moda maschile, ricerca accademica
</p>

## 1. Progetto e scrittura / Ricerca e design

Per chi intraprende un dottorato di ricerca, scrivere non è soltanto una modalità espressiva. Scrivere significa tradurre in parole un percorso, descrivendone le singole tappe e valutandone l’itinerario, servendosi di una serie di strumenti utili a muoversi all’interno e all’esterno dei confini che delineano l’area di interesse – il focus – della ricerca stessa. Per un ricercatore che svolge la sua attività all’interno all’ambiente accademico, scrivere è anche un vero e proprio dovere, strutturato nella forma e nella destinazione: una convenzione che serve, infine, a rendere il lavoro misurabile, e soprattutto valutabile secondo criteri prestabiliti.
Ricerca e design sono due termini che ben si sovrappongono ad altre due parole chiave dell’accademia, e in particolar modo dell’accademia che ha a che fare con il design: scrittura e progetto. Per chi si occupa di design, sia dal punto di vista più fattivo sia con un taglio più critico-storiografico, scrivere e progettare sono due attività da analizzare e in cui cimentarsi che spesso si intrecciano e sovrappongono, contaminandosi a vicenda. La contaminazione porta necessariamente all’ampliamento del campo semantico di quella, delle due, tradizionalmente più fissa. 
La scrittura è un’azione divulgativa ma anche creativa (Hamilton & Pitt, 2009, p. 62). Scrivere di design significa comunicare gli esiti di una ricerca su carta e con le parole, ma non solo: la scrittura può essere visiva, confidando nel linguaggio delle immagini, o tridimensionale, fatta di oggetti che si relazionano allo spazio che li circonda. Questo proprio in favore del fatto che il design, come disciplina felicemente multiforme, ha la capacità di mettere in discussione i confini tradizionali dell’accademia: la sua natura, e quella dei suoi artefatti, ne fanno un ibrido, il cui discorso non può che svilupparsi tra territori diversi. Come nota Eilean Hooper-Greenhill (2000), gli oggetti hanno un rapporto ambiguo con la produzione di significato: 

> Being themselves mute, their significance is open to interpretation. [...] They may be drawn into a conversation through a number of different strategies, by a range of different individual subjects, who talk about them in ways that are meaningful themselves as speakers. (p. 3)

Può una mostra essere una delle “strategie” per rendere comprensibile la complessità di una ricerca con materiali d’archivio, e restituire in maniera vivida la “conversazione tra oggetti” di cui parla Hooper-Greenhill? La mostra è una modalità di scrittura valida per esporre gli esiti della ricerca, senza prescindere dalle convenzioni (e dalle modalità valutative) dell’accademia? Questo testo procede a ritroso, partendo dalla domanda per ripercorrere l’esperienza di ricerca da me svolta per la mostra Il Maschile allestita alla Gucci Garden Galleria di Firenze nel gennaio 2019, riflettendo sulle modalità, strumenti, relazioni che ne hanno caratterizzato il processo e l’esito. Attraverso la descrizione della mostra e la valutazione critica del lavoro che ha portato alla sua realizzazione, il testo ha come centro alcune questioni relative agli sconfinamenti della ricerca di matrice universitaria; alla posizione del ricercatore rispetto agli attori coinvolti in un progetto curatoriale; alle metodologie utilizzate; alle modalità di restituzione della ricerca stessa quando questa viene re-immessa nei circuiti accademici.

## 2. Il Maschile: Mente androgina, corpo eclettico alla Gucci Garden Galleria

Il Gucci Garden si trova a Firenze, in piazza della Signoria, “immaginato” come uno spazio multiforme che articola la visione di Alessandro Michele, direttore creativo di Gucci dal 2015.
Oltre alla Gucci Osteria diretta da Massimo Bottura e uno shop, il Gucci Garden è casa della Gucci Galleria: luogo dedicato all’esposizione la cui programmazione gestisce, attraverso l’individuazione di temi e motivi, la storia complessa di un brand, trasportandola in una contemporaneità “intempestiva”, come Michele stesso ha dichiarato nel comunicato stampa della sua prima collezione, riprendendo le parole di Giorgio Agamben. Lo spazio si divide nelle sale principali, che accolgono una riflessione di più ampio respiro sulle storie che il marchio racconta, e nelle due period room, dedicate ad affondi tematici più puntuali e circoscritti. Dal gennaio 2019, le period room ospitano la mostra *Il Maschile: Mente androgina, corpo eclettico* curata da Maria Luisa Frisa, professore ordinario dell’università Iuav di Venezia e curatore dell’intero progetto della Gucci Galleria dalla sua apertura nel gennaio 2017. La mostra *Il Maschile* si serve di abiti, accessori, oggetti, riviste e immagini per raccontare le idee di mascolinità su cui il marchio ha lavorato sin dalla fondazione, partendo dall’oggi per rileggere le direzioni e atmosfere passate. Nel periodo tra settembre 2018 e gennaio 2019, ho avuto la possibilità di partecipare al progetto come ricercatore e assistente di Maria Luisa Frisa (fig. 1).

Ragionando con il curatore, la parola *maschile* è subito diventata il nodo concettuale da cui la progettazione di tutto l’apparato di ricerca avrebbe poi dovuto svilupparsi. *Maschile* è un termine inequivocabile, riferito a una precisa sfera di pertinenza che ha a che fare con l'altrettanto precisa codificazione del genere. Ma *maschile* è anche un’attitudine: un gesto, una posa, una modalità di espressione in grado di trascendere il genere che dovrebbe identificare. La morbida camicia rossa in seta chiusa da un molle fiocco al collo disegnata da Alessandro Michele per la sua prima collezione come direttore creativo di Gucci si propone come materializzazione di questa idea. La camicia, indossata in sfilata da un modello giovane, esilissimo, dai lunghi capelli color miele, è stata considerata dalla stampa specializzata il manifesto di un nuovo modo di intendere il genere. Questo oggetto quindi è stato il vero catalizzatore della mostra, la sua interpretazione, l’ossessione che ha dato il tono a tutte le considerazioni fatte nel recupero e selezione dei materiali per l’esposizione (Frisa, 2008, p. 174).
Invece che chiarire una posizione, il sottotitolo della mostra volutamente amplia e confonde il significato di maschile, producendo uno scarto concettuale che lega al cervello una parola tendenzialmente collegata al corpo, e viceversa dà sostanza fisica a un aggettivo mentale. “Cervello androgino” è un’espressione del poeta inglese Samuel Taylor Coleridge che, come riportato in *The Table Talk and Omniana*, il 1° settembre 1832 ha scritto che “le grandi menti devono essere androgine”, rivendicando la necessità per la mente creativa di incorporare caratteristiche dell’uno e l’altro sesso. “Corpo eclettico” si pone in dialogo con questa idea, e accorda un’indipendenza e una *vis creativa* anche al corpo stesso, svelandone l’abilità di essere agente attivo nell’aggiornamento dell’idea di mascolinità. Un gioco linguistico quindi, che spariglia le carte e confonde i territori del materiale e dell’immateriale, e rimanda sia alla strutturazione di una ricerca che a quelle di una curatela dedicate al progetto di moda maschile di Gucci.
Attraverso lo studio del marchio, la mascolinità su cui i diversi attori e i direttori creativi di Gucci riflettono appare continuamente rigenerata in base al momento storico, alla società, e anche alla propria sensibilità. Nelle collezioni precedenti alla metà degli anni novanta, gli oggetti e le linee sono legati alla inequivocabile solidità del maschile tradizionale; come immaginario, si riferiscono a un’idea di internazionalità – eleganza tipicamente inglese, lusso tipicamente americano – che poco si confrontava con le codificazioni maschili italiane. L’arrivo di Tom Ford come direttore creativo nel 1994 segna una forte presa di posizione: i suoi uomini sono *virili* nell’accezione popolare del termine, muscolosi e sicuri, ma anche estremamente languidi nelle pose e nei movimenti, come testimoniano le immagini delle campagne pubblicitarie e i video delle sfilate. Gli abiti supportano questo nuovo atteggiamento, grazie a scollature decise e profonde che si aprono a rivelare il petto, materiali che si confondono con la pelle, aderenze e dettagli che mischiano le categorie del sensuale con quelle del sessuale. Il lavoro di John Ray prima e Frida Giannini poi si pone in continuità con il progetto di Ford, arrivando – soprattutto in Giannini – ad anestetizzarlo della carica erotica e renderlo più composto. L’arrivo di Alessandro Michele nel 2015 è una totale inversione di rotta: uomini certamente incerti, vestiti di pizzi e mussole di seta e lurex, molli nell’incedere e non preoccupati di definire la propria sessualità secondo i canoni tradizionali (fig. 2).

La ricerca sul brand, e l’osservazione delle sue produzioni di moda – abiti, oggetti e immagini – supportata da un apparato teorico affrontato in sede universitaria, ha chiarito come, nella storia di Gucci, il progetto della mascolinità si precisi e consapevolmente si neghi in continuazione; elegga delle ossessioni che diventano poi le zone erogene attorno a cui si carica e problematizza la progettazione; infine si traduca in materiali, in linee, in costruzioni che formano uno spazio in cui il corpo maschile è indubbio protagonista. Data la centralità del corpo maschile nel corso della storia di Gucci, per l’esposizione si è deciso di utilizzare due tipologie di manichini dalle diverse proporzioni montati su pedane. Su entrambe le tipologie è stato comunque necessario lavorare con sottostrutture e costruzioni interne che rendessero ogni corpo conforme all’abito che doveva “indossare”, anche per rendere visibili i cambiamenti in fatto di trend fisici – dall’asciutto al palestrato, dal solido all’efebico – nel corso del tempo. La scelta di personalizzare i manichini dichiara che le idee di mascolinità passano necessariamente attraverso la materialità del corpo, i suoi volumi e i movimenti che questi generano.
Attraverso gli oggetti che più esemplificano queste diverse “anime” che concorrono a definire il significato culturale che Gucci ha avuto nel corso degli anni, la mostra si propone come “riflessione tridimensionale” sull’idea di uomo come “atto dell’immaginazione” (Martin 1992), qualcosa su cui l’accademia – soprattutto quella di stampo storico-sociologico – ragiona da qualche tempo (si vedano per esempio (Nixon, 1996); (Mort, 1996); (Breward, 1999); (Bordo, 2000); (Edwards 2006); (Colaiacomo, 2007)). Per questo, i cortocircuiti che si creano tra gli oggetti e il luogo in cui questi verranno posti sono fondamentale perché la mostra sia un efficace mezzo di comunicazione, capace di restituire la complessa architettura concettuale che la sostiene. L’esperienza immaginata dal curatore consta non solo degli abiti e accessori provenienti dall’archivio, ma soprattutto del loro incontro con lo spazio espositivo e con gli strumenti progettati ad hoc per contenerli. In questo gli esiti della ricerca sono importanti per la progettazione della mostra come esperienza totalmente coerente rispetto alle parole chiave alla base della sua organizzazione.
Oltre ai manichini, lo spazio ospita tre grandi armadi a muro, che riprendono l’idea delle teche e modiglioni delle garçonnière, con i quali si espongono gli strumenti da caccia, bicchieri da whiskey, oggetti per il fumo, trofei e altri artefatti che si rifanno a una precisa idea di mascolinità tradizionale. Così come la scelta dei manichini riprende i corpi “originali” ritrovati attraverso fotografie dei modelli che li hanno indossati in passerella, così le gambe degli armadi rappresentano una seconda “eco curatoriale”: riproducono infatti le fattezze del bastone da passeggio, un elemento centrale nelle prime sfilate che il marchio organizzava negli Stati Uniti tra gli anni sSettanta e ottanta – diversi esemplari sono presenti nell’archivio Gucci. Lo stesso Alessandro Michele ha proposto il bastone da passeggio come simbolo di un nuovo dandismo basato sulla distinzione – nelle parole di Roland Barthes (2013): “no longer [made of] spectacular signs of a condition that is openly adopted but [of] the simple signs of a tacit agreement” (p. 62). La decisione di utilizzare il bastone come modello per la progettazione di strutture allestitive dimostra il modo in cui la ricerca d’archivio sia in grado di riecheggiare non solo nella selezione, ma anche nell’effettiva progettazione degli spazi e degli elementi a supporto della narrativa dichiarata dal display degli oggetti.
Nella mostra, gli armadi ospitano una fantasmagoria di materiali – i cosiddetti tools: oggetti conici, quadrati e rettangolari di dimensioni modulari, in plexiglas trasparente o rivestiti di seta iridescente di colori scelti in base alla selezione di oggetti fatta dal curatore – che negano la “classicità” del design di piattaforme, armadi e supporti, trasportando la stanza intera più nella dimensione della Wunderkammer che in quella del casino da caccia, in linea con l’identità cangiante e stratificata di Gucci (fig. 3). 

L’analisi della storia del brand ha fatto dunque emergere temi e direzioni utili al curatore nella progettazione della propria azione, portando all’attenzione alcune parole chiave utili anche alla divisione dello spazio e al display dei materiali, che negli armadi come sulle pedane orchestra i diversi momenti del lifestyle visto da Gucci – lo sport, il casual, il formale, il quotidiano, l’eccezionale. Questo sarebbe stato impossibile se la ricerca si fosse mossa soltanto attraverso materiali “pubblici”, senza calarsi nell’archivio per valutare stile, costruzione e materialità degli oggetti in esso contenuti.
## 3. Tra accademia e museo: Il ricercatore come intermediario
 
Le valutazioni fatte per strutturare la ricerca d’archivio necessaria a far emergere i materiali per l’esposizione partono da una preparazione puramente accademica. La mia ricerca di dottorato si occupa di analizzare criticamente le espressioni della mascolinità italiana attraverso il recupero di esperienze vestimentarie e di produzione di moda in Italia dal secondo dopoguerra. Le nozioni e gli strumenti concettuali utili a muoversi nell’archivio storico Gucci per questo progetto sono il risultato di un percorso universitario aperto, e sempre consapevole del necessario sconfinamento in altri territori. Già nel 2008 Christopher Breward aveva riflettuto sul territorio condiviso tra il museo e l’accademia, partendo dalla sua esperienza come direttore del Research Department del Victoria & Albert Museum di Londra. Ripensando a due esperienze “interstiziali”, ovvero tra museo e accademia, che lo hanno visto coinvolto, Breward (2008) scrive: 

> The experience of both projects taught me valuable lessons about the differences and shared aspects that mark the distinct practices of generally lone academic authorship and collaborative display planning. It brought into focus the stronger requirements placed on the curator to consider context and audience above the more solipsistic concerns of the lone researcher/writer, while also underlining the ways in which grounded scholarship can be communicated as effectively through the careful choice and juxtaposition of objects as through textual exegesis. (p. 86)

Breward sottolinea poi come l’apporto del ricercatore non sia soltanto di fornire “the gloss of ideas” (p.87) a un progetto espositivo, peraltro già di per sé strutturato attorno a un concetto preciso. Le conoscenze di chi ricerca devono anzi essere messe a servizio dell’idea della curatela, supportandola con materiali e punti di vista utili ad ampliare il discorso e metterlo in relazione al contesto storico in cui quei materiali erano inseriti, per arrivare ad una riattivazione più significativa e consapevole. 
Per *Il Maschile* il mio contributo come ricercatore formatosi in ambito accademico è servito a mettere a fuoco i punti nodali dell’idea espositiva. La ricerca d’archivio e l’interpretazione dei documenti da sottoporre al curatore hanno utilizzato le “regole” canoniche della ricerca storica per fornire spunti e nuovi termini a una grammatica curatoriale autoriale, esperta e riconosciuta. In questo modo, la ricerca si è tradotta in una condivisione e dialogo con il curatore, che ha influenzato lo sviluppo dell’intero progetto allestitivo.
Altro attore coinvolto è sicuramente l’archivio, portatore delle proprie istanze e fedele, in un certo senso, alla ricostruzione dell’identità del brand di cui custodisce il passato e partecipa all’elaborazione del futuro: da qui la “vitalità” dell’archivio stesso, che continua ad aggiornarsi. Il compito di chi ricerca è di mettere le necessità del curatore in contatto con i materiali. Un lavoro di ricerca quasi rabdomantico, perché parte con degli obiettivi precisi, legati sia all’illustrazione dell’idea curatoriale sia alla soddisfazione dei desideri del pubblico che visiterà la mostra. *Il Maschile* è infatti allestita nello spazio del marchio, e chiaramente la ricerca si deve relazionare anche alle aspettative delle persone che entrano nello spazio espositivo perché vogliono entrare nell’universo del brand Gucci, carpirne la poetica e, in un certo modo, farne parte, appropriandosi – magari con uno scatto, magari con un acquisto nello shop dopo la visita – di un “pezzetto” della sua identità (Petrov 2019, p. 188).
L’esperienza descritta dimostra come lo scambio sia desiderabile e favorevole per tutti gli ambiti. Il curatore ha la possibilità di concentrarsi sulla realizzazione della propria visione, facendo affidamento su un lavoro di ricerca progettato con metodo, a cui comunque continua a fornire input utili alla sua crescita. Come ha sottolineato (Frisa (2008), l’approccio del curatore è intrinsecamente “rischioso”:

> not an effort to achieve historical fidelity to fashion, but rather a critical exercise [...] necessary part of fashion as a process, where fashion is made meaningful by the very process of its development. (p. 172)

Pur fungendo da “manager del rischio”, il ricercatore ha la possibilità di confrontarsi con parametri diversi da quelli dell’accademia e soprattutto, di immettere le proprie idee in un flusso più ampio, con una audience diversificata, portandolo a fare i conti con sistemi di comunicazione modulati secondo questo nuovo orizzonte d’attesa. In ultimo, l’archivio trae vantaggio da un attraversamento imparziale, informato non tanto dalle logiche aziendali quanto più da una valutazione storico-critica dei suoi artefatti.
Il ricercatore si pone come intermediario: padrone di metodologie di ricerca scientifica, mediatore delle istanze dell’archivio rivolte all’interno della storia del singolo marchio, e quelle del curatore, tese a guardare la storia del marchio con una consapevolezza più profonda del ruolo del marchio nel contesto in cui questo ha operato e soprattutto, opera. Gucci infatti è uno dei brand la cui percentuale di successo, di comunicazione come di vendita, lo rende tra i più rilevanti del panorama contemporaneo; il marchio è quindi estremamente attivo nell’oggi, e anzi proprio dalla sua consistenza commerciale attuale trae la forza per fare dichiarazioni sulla testura della società e diffonderle non solo alla clientela reale, ma soprattutto a quella ideale, più vasta, che forma il seguito globale – il pubblico – del brand. 
*Il Maschile* dunque, per la sua partenza e per il suo modo di mostrare al pubblico un pensiero critico sul significato culturale del lavoro del brand sul genere, diventa la modalità migliore per comunicare gli esiti di un percorso di ricerca strutturato proprio a partire dal rapporto tra le poetiche e l’identità del brand, il significato della materialità degli oggetti della moda e le tematiche sociali e culturali al centro del dibattito accademico degli studi di moda internazionali.
## 4. Conclusioni

Attraverso la descrizione dell’esperienza di ricerca per la mostra, il testo ha voluto ragionare sull’importanza, nell’ambito del design, tra metodi accademici e tipi di comunicazione dei suoi esiti non tradizionali, auspicandosi che queste sperimentazioni interdisciplinari e interterritoriali siano presto considerate dall’istituzione dei validi e autosufficienti modi di scrivere.
Nell’introduzione al libro *Fashion curating: Critical practice in the museum and beyond*, Hazel Clark e Annmari Vänskä (2008) dichiarano che “Fashion curating is in its very nature a critical practice” e ne sottolineano il carattere collaborativo (p. 3). Per il ricercatore che si occupa del progetto della moda, prendere parte a un progetto curatoriale significa riportare all’interno dell’ambiente universitario una conoscenza mutuata dallo sforzo di tenere insieme istanze materiali e immateriali, concetto e spettacolarità, informazione e fascinazione. Arrivando a rendere chiaro come le modalità di espressione di una ricerca, anche quella scientifica, traggano beneficio dal confronto con parametri quali le forme sperimentali di esposizione, il carattere attraente della scrittura e la valutazione del desiderio passato e presente del pubblico.

<!-- immagini -->
<figure>
	<img src="../images/02_01.jpg">
	<figcaption>fig. 1. Il Maschile: Mente androgina corpo eclettico, veduta della mostra. (Courtesy of Gucci))</figcaption>
</figure>

<figure>
	<img src="../images/02_02.jpg">
	<figcaption>fig. 2. Gucci by Alessandro Michele, look dalla sfilata maschile autunno/inverno 2015. (Courtesy of Gucci)</figcaption>
</figure>

<figure>
	<img src="../images/02_02.jpg">
	<figcaption>fig. 3. *Il Maschile: Mente androgina corpo eclettico*, veduta della mostra. (Courtesy of Gucci)</figcaption>
</figure>