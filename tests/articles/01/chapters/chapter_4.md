## 4. L’influenza del canone all’interno della didattica

Grazie al mio percorso di tesi magistrale ho potuto riflettere su quanto la presenza di una narrazione canonica influisca nello sviluppo di una storiografia consapevole del graphic design e, di conseguenza, sull’insegnamento.
Nella prima parte di questo contributo ho fatto riferimento ad alcune criticità presenti in ambito italiano, che riguardano principalmente la formazione degli storici del design e il loro ruolo nei settori accademici. In questo periodo lo studio della storia viene proposto all’interno di percorsi didattici per studenti la cui principale – se non unica – prospettiva prevista è quella di intraprendere il mestiere del progettista. È quindi necessario riflettere su come lo studio della storia si inserisca a livello pratico in questo contesto, fermo restando che, in generale, non ritengo assolutamente che la storia debba essere considerata un semplice strumento per una migliore progettazione, e che lo sviluppo di percorsi accademici specifici è non solo auspicabile ma urgente, al fine di garantire l’indipendenza disciplinare necessaria.
In questa condizione di partenza, una narrazione canonica può avere sugli studenti degli effetti fortemente negativi. Metodologie erroneamente prese in prestito dalla storia dell’arte e dell’architettura tendono infatti ad alimentare una lettura autoriale.
Credere che si passi alla storia grazie a singole icone è fuorviante, in modo particolare se la narrazione esclude i rapporti con committenza e destinatari, limitandosi al racconto di creativi colpi di genio di “eroi” della grafica e trascurando le condizioni di specifici luoghi ed epoche. Al contrario, la disamina dei contesti e dei limiti progettuali è fondamentale, così come quella del rapporto con il fruitore. Questa constatazione è vera per tutti gli ambiti della progettazione, certamente, ma è forse ancora più significativa per la storia della comunicazione visiva, che riguarda artefatti effimeri che richiederebbero una prospettiva d’analisi agli antipodi rispetto a quegli oggetti che, nonostante la loro riproducibilità, hanno comunque raggiunto l’aura che Benjamin (1955) attribuiva agli oggetti unici.
Il rischio è che agli studenti non siano forniti gli strumenti per comprendere le questioni legate ai diversi contesti, alle connessioni, a cosa ha veramente influito sulla cultura che conosciamo, e di conseguenza al ruolo del design nella società; e che quindi diano per scontata la narrazione data, senza possibilità di riconsiderazioni. Non che sia necessario ignorare del tutto designer o progetti esemplari; ma queste esperienze andrebbero continuamente riesaminate in maniera critica da chi si occupa di storia della grafica e, per le proprie responsabilità, in maniera particolare da chi insegna. Per portare un esempio, quasi tutti conoscono il lavoro di Aldo Novarese per la Fonderia Nebiolo; ma solo uno studio maggiormente approfondito, che abbia avuto il coraggio di discostarsi dalla narrazione canonica, ha potuto portare alla riscoperta del ruolo fondamentale di Alessandro Butti o più in generale del lavoro collettivo dello Studio Artistico Nebiolo in alcuni progetti, di fatto ignorato per decenni (Colizzi & Olocco, 2017). 
Una riconsiderazione della storiografia canonica risulta inoltre fondamentale, da un lato, al fine di includere una serie di minoranze escluse dalle prospettive occidentali, patriarcali ed economicamente dominanti che fino a oggi hanno scritto gran parte della storia del design che conosciamo; e dall’altro, per comprendere interamente un’epoca nel suo specifico, ricostruendo i contesti e le relazioni tra questi e superando un approccio autoriale sempre più lontano dal mondo del design. 
In conclusione, ritengo che un buon corso di *storia della comunicazione visiva*, almeno nei corsi di laurea magistrale, non possa prescindere da alcune lezioni introduttive sul tema della storiografia, al fine di far acquisire competenze metodologiche e far comprendere i limiti impliciti dello scrivere – e di conseguenza dello studiare – la storia. Inoltre andrebbero affrontate in maniera specifica questioni relative a fonti (archivi, collezionismo, diritti, rapporto con la dimensione effimera) e narrazioni (esposizioni museali, documentari, biografie, volumi di riferimento). Partire quindi dal significato dei termini storia e comunicazione visiva per comprendere le prospettive che hanno portato a inclusioni ed esclusioni di specifici soggetti. Andrebbero poi alternate lezioni sui temi imprescindibili – ma analizzate e raccontate con i metodi sopra descritti – con lezioni di approfondimento su questioni molto più specifiche e misconosciute, utilizzando i libri di testo esclusivamente come strumento didattico di base. 
Infine gli studenti andrebbero spinti a svolgere in autonomia piccole ricerche mirate e controllabili, ma che comunque riguardino le istanze documentali e narrative sopra descritte: credo che il modo migliore per acquisire la padronanza dei metodi di ricerca sia, infatti, l’esperienza sul campo.
Anche se effettivamente la maggior parte di loro diverranno dei professionisti, e utilizzeranno lo strumento della storia come apporto alla progettazione e come nozione culturale, tra questi ci saranno anche i prossimi dottorandi, ricercatori, docenti, storici: e fino alla creazione di percorsi accademici specifici, la cognizione della necessità di una storiografia critica sarà in effetti un dispositivo prezioso per indirizzare responsabilmente il loro lavoro. Il risultato migliore che si potrà ottenere da un corso impostato in questa maniera sarà la consapevolezza negli studenti che non esiste una sola storia della grafica, ma un insieme complesso e interconnesso di storie che costituiscono il passato rilevante della disciplina.